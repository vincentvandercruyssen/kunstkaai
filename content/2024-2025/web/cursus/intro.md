+++
title = 'Cursus: Introductie'
date = 2024-08-29T08:00:00-07:00
draft = false
aliases = ["/web/cursus-intro/"]
+++

## Fundamenten van Webontwikkeling

In het vak Webontwikkeling leer je websites en webapplicaties ontwerpen en ontwikkelen. Gedurende het jaar experimenteer je met code en doorloop je het proces van een ontwerp naar een live website. Je krijgt ook de kans om bestaande websites te analyseren en de principes achter gebruiksvriendelijke omgevingen en optimale gebruikerservaringen te doorgronden.

Voor het ontwikkelen van deze webomgevingen maak je voornamelijk gebruik van een stevige basis HTML en CSS, aangevuld met doordachte lay-outs die gebruik maken van tekst en afbeeldingen.

De nadruk van de opdrachten ligt op het versterken van je technische vaardigheden en het programmeren volgens fundamentele principes. Het handhaven van orde en structuur in je projecten is hierbij van essentieel belang.

{{< img src="img/web/fundamenten-van-webontwikkeling-01.png" width="800" >}}

Maar eerst een beetje geschiedenis...

## Geschiedenis van het digitale tijdperk

Voordat we duiken in de technieken van webontwikkeling, is het van belang om te begrijpen waar dit allemaal vandaan komt. De geschiedenis van webontwikkeling, het internet, computers en elektronica is diep verankerd en loopt vaak door elkaar heen. Deze elementen zijn onderling sterk verbonden en hebben elkaar in de loop der jaren beïnvloed en gevormd.

In het volgende deel van deze cursus gaan we op een reis door de tijd, van de vroege dagen van elektronica en computers tot de opkomst van het World Wide Web. Hoewel we deze geschiedenis in vier hoofdcategorieën kunnen opdelen – internet, www, computers en elektronica, en webontwikkeling – kiezen we ervoor om het verhaal voornamelijk chronologisch te presenteren. Dit geeft je een vloeiend overzicht van hoe elk onderdeel zich heeft ontwikkeld en hoe ze samen hebben geleid tot het digitale tijdperk waarin we nu leven.

Zet je schrap voor een boeiende reis door de tijd, waarin je zult zien hoe technologie zich heeft gevormd en hoe het ons dagelijks leven heeft veranderd. Het helpt je niet alleen te begrijpen waar de technieken van webontwikkeling vandaan komen, maar ook hoe we zijn gekomen tot de digitale wereld van vandaag.

### Wat is het internet?

Het internet bestaat uit een wereldwijd netwerk van onderling verbonden computers. Dankzij dit netwerk kan informatie vanuit vrijwel elke plek op aarde gedeeld en opgevraagd worden. Ieder apparaat dat aan het internet is gekoppeld, beschikt over een uniek IP-adres voor identificatie en bereikbaarheid. Het uitwisselen van informatie tussen apparaten kan plaatsvinden via het client-servermodel of peer-to-peer.

*Maar de ene computer of het ene apparaat is al wat groter dan het andere.*

{{< img src="img/web/wat-is-het-internet-01.png" width="800" >}}

### Computers en elektronica

Niet alle computers zijn gelijk. Er zijn draagbare apparaten zoals smartphones en tablets, traditionele computers zoals laptops en desktops, en grotere systemen zoals servers. In datacenters worden vaak meerdere servers samengebracht, en er zijn ook gespecialiseerde supercomputers. Al deze apparaten kunnen informatie opslaan, verwerken en delen, afhankelijk van hun specifieke functies en toepassingen.

{{< svg src="img/web/computers-en-elektronica-01.svg" >}}

Hoewel we bij het woord 'computer' vaak denken aan een desktop of een laptop, beslaat het woord in werkelijkheid een breed spectrum van apparaten en systemen. Om een duidelijk en helder beeld te schetsen, is dit uitgebreide domein in deze cursus ingedeeld in vijf hoofdcategorieën: **Persoonlijke computers, Gespecialiseerde computers, Persoonlijke elektronica, Draagbare technologie en Geïntegreerde technologieën**. De eerste drie daarvan zijn het belangrijkst voor dit vak en deze cursus.

Elke categorie kent zijn eigen unieke oorsprong, maar er zijn vaak overlappende stukken in hun geschiedenis. Deze indelingen helpen ons niet alleen de technische verschillen en toepassingen te begrijpen, maar geven ook inzicht in hun ontstaansgeschiedenis en evolutie.

#### Persoonlijke computers

1. **Desktops**: Dit zijn persoonlijke computers die doorgaans op een bureau worden geplaatst. Ze zijn over het algemeen krachtiger dan laptops, en worden vaak ingezet voor intensievere taken zoals grafisch ontwerp, videobewerking en 3D.
2. **Werkstations**: Dit zijn uitzonderlijk krachtige desktopcomputers die specifiek zijn ontworpen voor gespecialiseerde taken. Voorbeelden hiervan zijn 3D-modellering, wetenschappelijk onderzoek en videoproductie. Ze zijn uitgerust met hoogwaardige hardwarecomponenten.
3. **Laptops**: Dit zijn draagbare computers die ontworpen zijn om overal mee naartoe te nemen. Ze verschillen in grootte en vermogen, maar zijn in de regel geschikt voor algemene computertaken zoals internetbrowsen, tekstverwerking en e-mail.
4. **Thin Clients**: Dit zijn computers die voornamelijk leunen op een centrale server voor hun verwerkings- en opslagbehoeften. Ze worden vooral gebruikt in situaties waar beveiliging en centraal beheer van groot belang zijn.

Hieronder enkele belangrijke ijkpunten in de geschiedenis van persoonlijke computers en laptops.

|   |   |
|---|---|
| {{< img src="img/web/persoonlijke-computers-ibm-01.png" width="800" >}} | De IBM Personal Computer, model 5150 (1981), was de eerste computer die werd uitgebracht in de IBM PC-serie. De basisprijs lag op $1565. Hoewel deze computer vernieuwend was, had het veel minder kracht dan de goedkoopste smartphones van vandaag. |
| {{< img src="img/web/persoonlijke-computers-osborne-01.jpg" width="800" >}} | De Osborne 1 (1981) wordt gezien als de eerste "draagbare" computer. Hij woog 11 kg en had geen ingebouwde batterij. Je kon het toetsenbord wel dichtklappen, maar het was nog lang niet zo draagbaar als de apparaten die we vandaag kennen. |
| {{< img src="img/web/persoonlijke-computers-lisa-01.png" width="800" >}} | Apple Lisa (1983) was een van de eerste personal computers voorzien van een grafische gebruikersinterface (GUI). Met de ontzettend hoge prijs van $9995 werd het geen commercieel succes. |
| {{< img src="img/web/persoonlijke-computers-desktop-01.jpg" width="800" >}}{{< img src="img/web/persoonlijke-computers-applembp-01.jpg" width="800" >}} | Persoonlijke desktops en laptops hebben tegenwoordig een totaal ander uiterlijk en capaciteit. Uitgerust met hardware zoals Nvidia RTX, AMD Ryzen of Apple's M-chips zijn ze duizenden malen sneller en efficiënter. |

#### Gespecialiseerde computers

1. **Servers**: Dit zijn krachtige machines die websites hosten en omvangrijke datahoeveelheden beheren. Ze zijn specifiek geoptimaliseerd voor stabiliteit en prestaties en bevinden zich doorgaans in datacenters.
2. **Lokale servers**: Naast de grootschalige servers in datacenters, kunnen servers ook lokaal worden geïnstalleerd binnen organisaties of zelfs thuisomgevingen. Deze lokale servers zijn vaak op maat gemaakt om aan specifieke behoeften te voldoen, zoals het beheren van een intranet, het delen van bestanden binnen een netwerk, of het draaien van specifieke applicaties.
3. **Supercomputers**: Deze extreem krachtige computers worden ingezet voor ingewikkelde wetenschappelijke berekeningen, zoals bij klimaatmodellering of genoomonderzoek. Ze bestaan meestal uit duizenden onderling verbonden processoren.
4. **Mainframes**: Dit zijn grote computersystemen die voornamelijk worden gebruikt door grote organisaties voor essentiële toepassingen. Ze zijn gespecialiseerd in bulkgegevensverwerking, zoals de volkstelling, industrie- en consumentenstatistieken, en het verwerken van transacties.

|   |   |
|---|---|
| {{< img src="img/web/gespecialiseerde-computers-lokaal-01.webp" width="800" >}} | {{< img src="img/web/gespecialiseerde-computers-datacenter-01.jpg" width="800" >}} |
| {{< img src="img/web/gespecialiseerde-computers-google-01.jpg" width="800" >}} | {{< img src="img/web/gespecialiseerde-computers-facebook-01.jpg" width="800" >}} |

|   |   |
|---|---|
| {{< img src="img/web/gespecialiseerde-computers-babbage-01.jpg" width="800" >}} | Al voor de 19e eeuw waren er mechanische rekenmachines, zoals de abacus en de Pascaline van Blaise Pascal uit de 17e eeuw. Maar in de jaren 1830 ontwierp Charles Babbage een baanbrekende machine, de Analytical Engine. Deze machine kon worden geprogrammeerd om elke berekening uit te voeren die met de hand kon worden gedaan.  |
| {{< img src="img/web/gespecialiseerde-computers-colossus-01.jpg" width="800" >}} | De Colossus (1943) en de ENIAC (1946) behoorden tot de eerste generatie elektronische computers, maar waren allesbehalve persoonlijk. Zonder enige woordspeling waren dit type computers kolossaal en namen ze vaak een hele kamer of zelfs een gebouw in beslag. Ze werden specifiek ontworpen voor militaire doeleinden en wetenschappelijk onderzoek.  |

#### Persoonlijke elektronica

1. **Smartphones**: Draagbare apparaten die niet alleen bellen mogelijk maken, maar ook applicaties kunnen draaien, op internet kunnen browsen, foto's kunnen maken en veel meer. Ze passen gemakkelijk in je zak.
2. **Tablets**: Deze apparaten zijn groter dan smartphones en zijn voornamelijk ontworpen voor het consumeren van media en het uitvoeren van lichtere computertaken. Ze beschikken over een touchscreen-interface en sommige modellen kunnen worden gebruikt met een stylus of een extern toetsenbord.

Hieronder vind je enkele mijlpalen in de geschiedenis van draagbare telefonie, van de zogenaamde 'dumbphone' tot de smartphone. Natuurlijk gaat de geschiedenis van de telefonie nog veel verder terug, maar dat verhaal bewaren we voor een andere keer.

|   |   |
|---|---|
| {{< img src="img/web/persoonlijke-elektronica-01-dynatac.png" width="800" >}} | **De Motorola DynaTAC 8000X (1983)** staat bekend als de eerste commercieel beschikbare mobiele telefoon. Hoewel hij groot en zwaar was (vandaar de bijnaam "baksteen"), zette het de standaard voor mobiele communicatie en opende het de deur voor toekomstige innovaties. |
| {{< img src="img/web/persoonlijke-elektronica-02-simon.jpg" width="800" >}} | **De IBM Simon (1994)** wordt vaak beschouwd als de eerste smartphone, hoewel de term 'smartphone' toen nog niet bestond. |
| {{< img src="img/web/persoonlijke-elektronica-03-nokia9910.png" width="800" >}} | **De Nokia 9110 (1998)** is een van de vroege apparaten die later als smartphone werden beschouwd, maar die destijds vooral werden omschreven als een PDA (Personal Digital Assistant). |
| {{< img src="img/web/persoonlijke-elektronica-04-nokia3310.jpg" width="800" >}} | **Nokia 3310 (2000)** is een van de best verkochte mobiele telefoons aller tijden. Het staat bekend om zijn bijna onverwoestbare bouw, lange batterijduur en het spel Snake. De 3310 vertegenwoordigde een tijd waarin mobiele telefoons overal in populariteit begonnen te groeien. |
| {{< img src="img/web/persoonlijke-elektronica-05-blackberry.png" width="800" >}} | **BlackBerry (1999-2016)** had een reeks zeer populaire smartphones en PDA's. |
| {{< img src="img/web/persoonlijke-elektronica-06-iphone.webp" width="800" >}} | Bekijk eens de introductie van de **Apple iPhone (2007)** en de bijbehorende marketing masterclass hieronder om te begrijpen waarom dit toestel zo revolutionair was. |

{{< youtube MnrJzXM7a6o >}}

#### Draagbare technologie (wearables)

**Smartwatches** zijn draagbare apparaten die men om de pols draagt. Ze zijn ontworpen om zowel zelfstandig te functioneren als in combinatie met smartphones. Met deze apparaten kunnen gebruikers meldingen ontvangen, hun fitness- en gezondheidsstatistieken bijhouden en in sommige gevallen zelfs telefoongesprekken voeren. Een voorbeeld hiervan is de Apple Watch, die naast het weergeven van berichten ook de mogelijkheid biedt om je hartslag te meten. **Fitness Trackers**, zoals de Fitbit, zijn voornamelijk bedoeld om fysieke activiteiten te monitoren. Ze houden bijvoorbeeld het aantal gezette stappen, de hartslag en slaappatronen bij. Hoewel ze vaak minder functies hebben dan smartwatches, zijn ze gespecialiseerd in het monitoren van gezondheids- en fitnessaspecten. Aan de andere kant hebben we **Smart Glasses**, zoals Google Glass, die functioneren als draagbare computerbrillen. Ze projecteren informatie rechtstreeks in het gezichtsveld van de gebruiker en kunnen worden ingezet voor augmented reality, navigatie en diverse andere toepassingen. Ten slotte zijn er **Smart Rings**, kleinere draagbare apparaten die om de vinger worden gedragen. Deze ringen, zoals de Oura Ring, kunnen worden gebruikt voor contactloze betalingen, het monitoren van gezondheid en fitness of als een authenticatiemiddel voor diverse digitale services.

#### Geïntegreerde technologieën

Het **Internet of Things (IoT)** omvat een diversiteit aan apparaten die via het internet met elkaar kunnen communiceren om gegevens te verzenden, ontvangen en verwerken. Een voorbeeld van een IoT-apparaat is een slimme thermostaat, waarmee gebruikers op afstand de temperatuur van hun huis kunnen regelen via een app. Andere voorbeelden zijn slimme lampen die kunnen worden gedimd of van kleur kunnen veranderen met een eenvoudige spraakopdracht, en beveiligingscamera's die in real-time beelden kunnen streamen naar je smartphone, zodat je altijd weet wat er thuis gebeurt.

Daarnaast zijn er **embedded systems**, wat in feite computers zijn die zijn ingebed in andere apparaten om specifieke taken uit te voeren. Ze zijn niet zoals traditionele computers die veelzijdig zijn en voor tal van taken kunnen worden gebruikt, maar zijn in plaats daarvan geoptimaliseerd voor specifieke functies. Een wasmachine bijvoorbeeld, heeft een embedded system dat het wasprogramma regelt, het waterpeil controleert en de draaisnelheid van de trommel beheert. In auto's kunnen embedded systems alles regelen, van de werking van de airbag tot het navigatiesysteem. Zelfs de eerder genoemde slimme thermostaat heeft een embedded system dat ervoor zorgt dat de temperatuur in je huis altijd precies goed is.

{{< img src="img/web/geïntegreerde-technologieën-01.jpg" width="800" >}}

### Het ontstaan van het internet

#### Wie heeft het internet uitgevonden?

Al vele mensen en bedrijven hebben geprofiteerd van de uitvinding van het internet, maar wie verdient daadwerkelijk de eer *en credit* van deze innovatie? De ontwikkeling van het internet gaat veel verder dan de simpele mythe en onjuiste verhaal dat het alleen is gecreëerd om een nucleaire oorlog te overleven. Terwijl sommigen miljardair zijn geworden door slim gebruik te maken van het internet, was het eigenlijke concept van het internet het resultaat van jarenlang werk door veel slimme wetenschappers.

#### ARPANET

In de jaren '60 van de vorige eeuw initieerde het Amerikaanse ministerie van defensie het eerste netwerk, ARPANET, in de VS. Hoewel veel mensen denken dat dit netwerk voornamelijk was ontworpen voor communicatie na een nucleaire aanval, was dit niet het geval. Het primaire doel was tijdsdeling tussen computers. Dit maakte het voor meerdere wetenschappers mogelijk om gelijktijdig gebruik te maken van de rekenkracht van één computer. In die tijd waren computers grote apparaten die slechts één taak tegelijkertijd konden uitvoeren.

{{< img src="img/web/arpanet-01.png" width="800" >}}

#### Sleutelconcepten en internationale bijdragen

- **Pakket Schakeling:** In Groot-Brittannië ontwierp het National Physical Laboratory in begin jaren '60 al een netwerk dat het concept van packet switching introduceerde. Dit concept maakte het mogelijk om dataverkeer in een netwerk efficiënter te beheren.
- **CYCLADES en de oorsprong van "Internet":** Franse wetenschappers werkten aan een netwerk genaamd CYCLADES. Hoewel het een beperkt budget had, lag de focus op directe computerverbindingen. Sommigen geloven dat het woord "internet" afkomstig is van dit onderzoek.

|   |   |
|---|---|
|{{< img src="img/web/sleutelconcepten-en-internationale-bijdragen-01.jpg" width="800" >}} |{{< img src="img/web/sleutelconcepten-en-internationale-bijdragen-02.jpg" width="800" >}} |

#### E-mail en de groei van het internet

E-mail (elektronische post) werd in 1972 geïntroduceerd voor ARPANET en won snel aan populariteit. In 1976 vormde e-mail het grootste deel van het internetverkeer.

|   |   |
|---|---|
| {{< img src="img/web/e-mail-en-de-groei-van-het-internet-01.jpg" width="800" >}} | {{< img src="img/web/e-mail-en-de-groei-van-het-internet-02.jpg" width="800" >}} |

#### FTP: Bestanden versturen wordt eenvoudiger

Naast de ontwikkeling van communicatieprotocollen zoals TCP/IP, was er ook behoefte aan een gestandaardiseerde manier om bestanden over te dragen tussen computers. FTP, of File Transfer Protocol, werd geïntroduceerd om aan deze behoefte te voldoen. Het stelde gebruikers in staat om bestanden gemakkelijk te uploaden naar of te downloaden van servers, waardoor de uitwisseling van informatie en data op het vroege internet werd vergemakkelijkt.

{{< svg src="img/web/ftp-bestanden-versturen-wordt-eenvoudiger-01.svg" >}}

#### TCP/IP en de opkomst van het moderne internet

In de vroege jaren '70 bestonden er reeds talrijke computernetwerken, maar deze hadden moeite om onderling met elkaar te communiceren. TCP/IP, een set van communicatieprotocollen, werd ontwikkeld om dit probleem aan te pakken. Dit vormde de basis voor wat we vandaag de dag als het internet kennen. Vanaf 1975 begonnen netwerken daadwerkelijk op grote schaal met elkaar te communiceren.

{{< img src="img/web/tcpip-01.png" width="800" >}}

#### DNS: het telefoonboek van het internet

DNS (Domain Name System) is een systeem dat mensvriendelijke domeinnamen, zoals [google.com](https://www.google.com/), vertaalt naar bijbehorende IP-adressen, zoals "192.168.1.1". Het fungeert als een 'telefoonboek' voor het internet, zodat computers gemakkelijk met elkaar kunnen communiceren.

### De uitvinding van het World Wide Web

Dankzij netwerken die met elkaar konden communiceren, werd het uitwisselen van informatie een stuk eenvoudiger. Deze communicatie was echter voornamelijk gebaseerd op tekst en was vaak niet prettig om naar te kijken.

In de jaren '80 werkte Timothy Berners-Lee bij CERN, de Europese Organisatie voor Kernonderzoek. Hij zag de noodzaak om informatie voor wetenschappers op een efficiëntere en deelbare manier beschikbaar te stellen. Daartoe ontwikkelde hij een interface die gebruikmaakte van HTTP, HTML en URL's, waardoor de ontwikkeling van internetbrowsers mogelijk werd. Hij noemde dit systeem het World Wide Web, vaak afgekort als www. De allereerste website werd in augustus 1991 gelanceerd bij CERN in Frankrijk/Zwitserland.

|   |   |
|---|---|
| {{< img src="img/web/de-uitvinding-van-het-world-wide-web-01.jpg" width="800" >}} | {{< img src="img/web/de-uitvinding-van-het-world-wide-web-02.png" width="800" >}} |
| {{< img src="img/web/de-uitvinding-van-het-world-wide-web-03.png" width="800" >}} |

- **HTTP (HyperText Transfer Protocol):** Een protocol dat wordt gebruikt voor de communicatie tussen webbrowsers en webservers om gegevens, zoals webpagina's, over te dragen.
- **HTML (HyperText Markup Language):** De standaard opmaaktaal gebruikt om webpagina's te creëren en vorm te geven. Het definieert de structuur en inhoud van een webpagina door middel van tags.
- **URL (Uniform Resource Locator):** Het adres waarmee specifieke bronnen op het internet kunnen worden geïdentificeerd en gelokaliseerd.

{{< img src="img/web/de-uitvinding-van-het-world-wide-web-04.png" width="800" >}}

#### W3C: Standaardisatie van het Web

In 1994 werd het World Wide Web Consortium (W3C) opgericht om de organisatie, groei en ontwikkeling van het web te waarborgen. Onder leiding van Tim Berners-Lee, de uitvinder van het World Wide Web, heeft deze organisatie zich ingezet voor het opstellen van essentiële webstandaarden en richtlijnen. Dit zorgt ervoor dat het web wereldwijd op een uniforme en gestandaardiseerde manier functioneert, waardoor webbrowsers en webservers naadloos kunnen samenwerken.


{{< svg src="img/web/w3c-logo.svg" >}}

#### Snelle uitbreiding in de jaren 1990

Nadat de initiële infrastructuur eenmaal was opgezet en de belangrijkste technologieën waren ontwikkeld, zagen we een explosieve groei van internetfora in de jaren tachtig en negentig. Telecommunicatiebedrijven zagen het commerciële potentieel van digitale communicatie in. Met de opkomst van webbrowsers aan het begin van de jaren negentig en de popularisering van e-mail, breidde het internet zich in een hoog tempo uit. Rond 1995 werd het internet toegankelijk voor het brede publiek en ging het mainstream.

Het internet ontstond uit de menselijke behoefte om te communiceren. Hoewel het niet kan worden toegeschreven aan één specifieke persoon of land, was de bijdrage van talloze wetenschappers wereldwijd van essentieel belang voor de ontwikkeling. Het is uitgegroeid tot een onmisbaar instrument in onze hedendaagse wereld en blijft evolueren.

{{< youtube UlJku_CSyNg >}}

{{< youtube 21eFwbb48sE >}}

### Opkomst van webbrowsers en webtechnologie

Na de introductie van het World Wide Web door Tim Berners-Lee, werd het essentieel om een manier te hebben voor gewone mensen om webpagina's te bekijken en door het web te navigeren. Hier kwamen webbrowsers in beeld. Deze softwaretoepassingen stelden gebruikers in staat om webpagina's te bekijken, hyperlinks te volgen en interactie te hebben met online content. De eerste browsers waren relatief eenvoudig, maar ze legden de basis voor de meer geavanceerde browsers die we vandaag de dag gebruiken, zoals Google Chrome, Mozilla Firefox en Microsoft Edge. Met de beschikbaarheid van browsers werd het internet toegankelijker voor het grote publiek en begon het zijn explosieve groei.

|   |   |
|---|---|
| {{< img src="img/web/worldwideweb-nexus-01.png" width="800" >}} | **WorldWideWeb, later Nexus (1990)** De allereerste webbrowser en webeditor. Ontworpen door Tim Berners-Lee, de uitvinder van het World Wide Web. |
| {{< img src="img/web/ncsa_mosaic-logo.png" width="800" >}}  | **NCSA Mosaic (1993)** wordt vaak beschouwd als de eerste 'populaire' browser. Vóór de introductie van Mosaic waren webbrowsers voornamelijk tekstgebaseerd, maar deze introduceerde een grafische interface die het web toegankelijker maakte voor het grote publiek. |
| {{< svg src="img/web/netscape-logo.svg" >}} | **Netscape Navigator (1994)** werd opgericht door voormalige leden van het Mosaic-team en werd al snel de dominante browser in het midden van de jaren '90. |
| {{< svg src="img/web/internet_explorer-logo.svg" >}} | **Microsoft Internet Explorer (1995)** werd al snel marktleider, vooral vanwege de integratie met het Windows-besturingssysteem. Het ging de strijd aan in de zogenaamde "browseroorlogen" met Netscape en behaalde uiteindelijk een marktaandeel van meer dan 90%. |
| {{< svg src="img/web/opera-logo.svg" >}}  | **Opera (1995)** heeft nooit het marktaandeel van Netscape of IE geëvenaard, maar was wel zeer innovatief. Het introduceerde vele functies die later standaard werden in andere browsers, zoals tabbladen en ingebouwde zoekfuncties. |
| {{< svg src="img/web/firefox-logo.svg" >}} | **Mozilla Firefox (2002)** kwam voort uit het Mozilla-project dat oorspronkelijk werd gestart door Netscape. Firefox bood een sneller, veiliger en opener alternatief voor Internet Explorer en heeft bijgedragen aan het doorbreken van de bijna-monopoliepositie van IE in de vroege jaren 2000. |
| {{< svg src="img/web/safari-logo.svg" >}} | **Apple Safari (2003)** werd geïntroduceerd als de standaardbrowser voor Mac OS X en legde de focus op snelheid en een minimalistische gebruikersinterface. |
| {{< svg src="img/web/chrome-logo.svg" >}} | **Google Chrome (2008)** legde de nadruk op snelheid, veiligheid en een overzichtelijke interface. De browser introduceerde ook het concept waarbij elke tab als een afzonderlijk proces werd beschouwd, wat de stabiliteit en veiligheid ten goede kwam. Binnen enkele jaren na de lancering overtrof Chrome zowel Firefox als IE en werd het 's werelds meest gebruikte browser. |
| {{< svg src="img/web/chromium-logo.svg" >}} | Veel huidige browsers zijn gebaseerd op **Chromium (2008)**, een open-source webbrowserproject dat dient als fundament voor verschillende browsers, waaronder Google Chrome als de bekendste. Hoewel het project door Google wordt beheerd, stelt de open-source aard ervan iedereen in staat om de code te bekijken, te wijzigen en eigen versies te ontwikkelen. Naast Google Chrome zijn er tal van browsers die gebruikmaken van de Chromium-codebasis. Voorbeelden hiervan zijn Microsoft Edge (de vernieuwde versie uit 2019), Brave, Opera (vanaf versie 15) en vele andere. |
| {{< svg src="img/web/edge-logo.svg" >}} | **Microsoft Edge (2015)** is de opvolger van Internet Explorer. |

#### HTML: Navigeren op het web wordt toegankelijker

Doordat het internet voor iedereen toegankelijk werd, begonnen steeds meer bedrijven zich online te profileren. Bedrijven beschikken over kapitaal, en daardoor sprongen computerfabrikanten op de internettrend. Er werd speciale software ontwikkeld voor het maken van websites, grafische pakketten kregen webfunctionaliteit en de twee bekendste browsers, Netscape Navigator en Microsoft Internet Explorer, concurreerden om de voorkeur van de eindgebruiker.

Door de concurrentie tussen browsers als Netscape en Internet Explorer ontstonden er diverse, soms rommelige, webstandaarden. Het W3-Consortium, belast met de ontwikkeling van deze standaarden, vond HTML 3.2 bijvoorbeeld problematisch. Deze versie bevatte elementen die slecht geïntegreerd waren met populaire browsers. Dit leidde tot de introductie van een vernieuwde HTML 4.0, waarin sommige problematische elementen werden herzien of vervangen.

Tot vandaag is HTML5 de meest recente versie, officieel gelanceerd door het W3C in oktober 2014. HTML5 bracht een scala aan verbeteringen en toevoegingen met zich mee. Het introduceerde semantische elementen zoals `<header>`, `<footer>`, `<article>` en `<section>` voor een duidelijkere documentstructuur. Daarnaast werden er geavanceerdere input types voor formulieren geïntroduceerd, waaronder `email` en `date`. Op het gebied van graphics maakten we kennis met het `<canvas>` element en SVG voor tekenen op het web, en voor multimedia werden de `<video>` en `<audio>` tags toegevoegd. Met HTML5 kunnen webapps ook data op de client-side opslaan dankzij de webopslagmogelijkheden. Bovendien introduceerde het web workers voor achtergrondscripts, geolocation voor het detecteren van de locatie van een gebruiker, een drag & drop API en verbeterde connectiviteit voor betere servercommunicatie. Al deze innovaties betekenden een significante stap voorwaarts, waardoor het web geïntegreerder, flexibeler werd met een sterke focus op multimedia en mobiele toepassingen.

#### Dynamische webpagina's met PHP

Met de groei van het internet verlangden gebruikers naar meer interactie en personalisatie, wat de beperkingen van statische HTML-pagina’s blootlegde. Geïntroduceerd in 1995 door Rasmus Lerdorf, bood PHP een oplossing hiervoor. Waar HTML dezelfde inhoud aan elke bezoeker toonde, maakte PHP het mogelijk voor ontwikkelaars om webpagina’s dynamisch te creëren, reagerend op gebruikersinteracties, database-aanvragen of andere criteria. Dit vormde een keerpunt in webontwikkeling en legde de basis voor de hedendaagse webtoepassingen.

Dankzij PHP werden websites interactiever, konden ze complexe dataverwerkingen aan en werd de webervaring rijker en dynamischer.

#### Webpagina's personaliseren met Cascading Style Sheets (CSS)

In de jaren '90 lag de nadruk van het internet vooral op functionele zaken zoals connectiviteit en data-uitwisseling. Echter, er ontstond een groeiende wens om webpagina’s niet alleen functioneel, maar ook esthetisch te optimaliseren. Als reactie hierop introduceerde het World Wide Web Consortium (W3C) in 1996 CSS.

Vóór CSS werd de vormgeving van websites gerealiseerd met in-line stijlinformatie binnen HTML-documenten. Hoewel dit vormgeving mogelijk maakte, bracht het beperkingen en uitdagingen met zich mee in termen van consistentie en onderhoud. CSS stelde ontwikkelaars in staat om stijlinformatie los te koppelen van de HTML-content, waardoor een uniforme en gestroomlijnde uitstraling voor websites eenvoudiger werd. Dit vergemakkelijkte ook designaanpassingen zonder de HTML van elke pagina te herzien.

Dankzij CSS verkregen webontwikkelaars en -ontwerpers meer controle over elementen zoals lettertypes, kleuren, en marges, wat resulteerde in een grotere creatieve vrijheid en het al snel tot de standaard maakte voor website-styling.

#### Responsive Webdesign voor diverse apparaten

Eind jaren 2000 en begin jaren 2010, door de opkomst van smartphones en tablets, bleek dat veel websites voor desktopschermen niet optimaal werkten op mobiele apparaten. Dit zorgde voor navigatieproblemen, leesmoeilijkheden en verstoorde lay-outs op kleinere schermen.

Responsive webdesign werd als oplossing geïntroduceerd. Hiermee passen websites zich automatisch aan aan het schermformaat en -oriëntatie van de gebruiker. Zo kan één website zowel op een desktop als op een smartphone goed functioneren zonder twee aparte versies.

Deze ontwikkeling in design markeerde een mijlpaal voor een consistente gebruikerservaring op de diverse internetapparaten.

#### JavaScript maakt webpagina's interactiever

Na de opkomst van CSS voor stijl en opmaak ontstond de behoefte aan dynamischere en interactievere webpagina's. JavaScript, gelanceerd in 1995, maakte client-side scripting mogelijk, waardoor websites realtime konden reageren op gebruikersacties, zoals knopklikken of formulierinvoer, zonder de pagina te herladen.

#### Gestroomlijnde ontwikkeling: JavaScript-frameworks

Met de toegenomen populariteit en capaciteiten van JavaScript groeide ook de complexiteit van grootschalige webprojecten. Ter respons hierop verschenen JavaScript-frameworks en -bibliotheken zoals Angular, React en Vue.js. Ze faciliteren de bouw van geavanceerdere webtoepassingen door middel van gestructureerde en onderhoudbare code. Met deze frameworks kunnen ontwikkelaars efficiënter webapps bouwen en profiteren van kant-en-klare componenten, wat heeft geleid tot de huidige trend van uitgebreide en dynamische webtoepassingen.

### Chronologie

Nog eens de voornaamste mijlpalen opgesomd in chronologische volgorde.

1. **Packet switching** (begin jaren 1960): Het idee van packet switching werd in de vroege jaren 1960 onafhankelijk ontwikkeld door Paul Baran en Donald Davies.
2. **ARPANET** (1969): Het eerste node van het ARPANET werd in 1969 opgezet. ARPANET was een vroege voorloper van het internet zoals we het nu kennen.
3. **E-mail** (begin jaren 1970): De eerste vormen van e-mail zijn in de vroege jaren 1970 ontwikkeld op ARPANET.
4. **CYCLADES** (1972): Het Franse computer netwerk CYCLADES, dat veel invloed had op het latere ontwerp van het internet, begon in 1972.
5. **FTP (File Transfer Protocol)** (1973): Het FTP-protocol, dat nog steeds wordt gebruikt voor het uploaden en downloaden van bestanden, werd in 1973 geïntroduceerd.
6. **TCP/IP** (1983): Het Transmission Control Protocol (TCP) en het Internet Protocol (IP) werden in de late jaren '70 ontwikkeld, maar ARPANET migreerde pas naar het TCP/IP-protocol op 1 januari 1983.
7. **DNS (Domain Name System)** (1983): Het DNS werd geïntroduceerd in 1983 om IP-adressen om te zetten in mensvriendelijke domeinnamen.
8. **CERN** (opgericht in 1954, maar relevant voor deze lijst in 1989): Hoewel CERN in 1954 werd opgericht, is het in deze context relevant vanwege de ontwikkeling van het World Wide Web door Tim Berners-Lee in 1989.
9. **HTML (Hypertext Markup Language)**, **HTTP (Hypertext Transfer Protocol)** en **eerste website** (1990-1991): Tim Berners-Lee ontwikkelde het HTTP-protocol, de HTML-taal en de eerste website rond 1990-1991 bij CERN.
10. **URL (Uniform Resource Locator)** (1991): Samen met HTML en HTTP geïntroduceerd door Tim Berners-Lee.
11. **World Wide Web** (1991): De term 'World Wide Web' werd populair nadat de technologie publiek beschikbaar werd gemaakt in 1991.
12. **W3C (World Wide Web Consortium)** (1994): Deze organisatie werd opgericht in 1994 om de ontwikkeling van webstandaarden te begeleiden.
13. **Netscape** (1994): Netscape Navigator was een van de eerste webbrowsers en werd uitgebracht in 1994.
14. **Javascript** (1995): Deze programmeertaal werd in 1995 geïntroduceerd door Netscape.
15. **Internet Explorer** (1995): Microsoft's webbrowser werd geïntroduceerd in 1995.
16. **PHP** (1995): De server-side scripting taal PHP werd in 1995 geïntroduceerd.
17. **CSS (Cascading Style Sheets)** (1996): Deze stijltaal voor webdocumenten werd in 1996 geïntroduceerd.
18. **Mozilla Firefox** (2002): Hoewel de Mozilla organisatie eerder bestond, werd Firefox pas in 2002 uitgebracht onder de naam "Phoenix", en werd later hernoemd naar Firefox in 2004.
19. **Google Chrome** (2008): Google's webbrowser werd in 2008 gelanceerd.
20. **Responsive Webdesign** (rond 2010): Het concept van responsive webdesign begon rond 2010 populair te worden, waarbij websites zo werden ontworpen dat ze zich automatisch aanpassen aan verschillende schermgroottes.

Hier zijn enkele belangrijke bedrijfsoprichtingen:

|   |   |   |   |
|---|---|---|---|
| IBM (1911) | HP (1939) | UNIX (1969) | Microsoft (1975) |
| Apple (1976) | Linux (1991) | Amazon (1994) | Google (1998) |
| Wikipedia (2001) | LinkedIn (2003) | Facebook (2004) | YouTube (2005) |
| Twitter (2006) | Instagram (2010) | Snapchat (2011) | TikTok (2016) |

## Van wireframe tot ontwerp

Na een boeiende duik in de geschiedenis van computers en het internet, richten we ons nu op de fascinerende zoektocht naar webontwikkeling.

Ontwerpen en vormgeven voor het web is het creëren van de visuele elementen van een website, zoals de lay-out, typografie, kleurenpalet en afbeeldingen. Gebruiksvriendelijke en aantrekkelijke omgevingen zorgen ervoor dat de inhoud van de website op een effectieve manier gepresenteerd wordt.

Het ontwikkelen van een website begint vaak bij het maken van wireframes, deze zijn een schematische weergave van de lay-out en de navigatie van de website. Vervolgens worden deze wireframes omgezet in prototypes, waarbij er interactieve elementen worden toegevoegd, zoals knoppen en links. Dit geeft een beter beeld hoe de website er in de praktijk uit zou zien.

{{< img src="img/web/van-wireframe-tot-ontwerp-01.png" width="800" >}}
*Wireframe van één dezelfde website op verschillende dragers.*

Na het maken van dit skelet van de lay-out en het bedenken van de mogelijke interacties, begin je aan de vormgeving. Hierbij wordt de uitstraling van de website bepaalt volgens een reeds bestaande of compleet nieuwe huisstijl. Dit omvat aspecten zoals kleuren, typografie en beeldmateriaal. Hierdoor krijgt de website zijn unieke "look and feel" die past bij het merk of product.

Daarnaast is het belangrijk aandacht te geven aan de toegankelijkheid van de website, wat ervoor zorgt dat de website voor iedereen bruikbaar is. Dit kan bijvoorbeeld door gebruik te maken van goede contrastverhoudingen, toegankelijke navigatie en beschrijvende tekst bij afbeeldingen.

### UX en UI design

UX (User Experience, gebruikerservaring) en UI (User Interface, gebruikersomgeving) zijn twee begrippen die vaak samen worden genoemd en vormen de basis van de interactie tussen een gebruiker en een product.

{{< img src="img/web/ux-en-ui-design-01.png" width="800" >}}
*De verschillen tussen UX & UI design.*

UI, of gebruikersomgeving, richt zich op hoe een product eruit ziet en hoe een gebruiker ermee omgaat. Dit omvat de lay-out, knoppen, kleuren, typografie en visuele elementen die een gebruiker tegenkomt bij het gebruik van een applicatie of website. Gebruikersomgeving gaat voornamelijk over grafisch ontwerp en vormgeving van tekst en beeld.

UX, of gebruikerservaring, richt zich op hoe een product aanvoelt voor de gebruiker. Dit omvat de algehele ervaring van het gebruik van een product, het gemak waarmee een gebruiker kan navigeren, de snelheid en hoe efficiënt een gebruiker een taak kan uitvoeren. Gebruikerservaring is eerder technisch, analytisch en functioneel gericht.

Een goede UX zorgt ervoor dat gebruikers het product efficiënt en effectief kunnen gebruiken, terwijl een goede UI zorgt voor een prettige en aantrekkelijke visuele weergave van de informatie.

## UX Ontwerptools

Het is cruciaal het juiste gereedschap voor de klus te kiezen. Bewerk je foto’s, dan is Adobe Photoshop waarschijnlijk wat je nodig hebt. Voor gedetailleerde illustraties en logo's is Adobe Illustrator een voor de hand liggende keuze. Maar als je op zoek bent naar de beste tool voor UX-design, dan is XD of Figma er voor jou.

Adobe XD en Figma behoren tot de meest populaire tools die UX-ontwerpers en webontwikkelaars inzetten om hun ideeën tot leven te wekken. Ze zijn niet alleen gebruiksvriendelijk, maar ook krachtig, wat betekent dat je er zowel eenvoudige schetsen als uitgebreide interactieve prototypes mee kunt realiseren.

### Adobe XD

Adobe XD is een software waarmee je professionele wireframes, prototypes en designvoorstellen voor websites kunt creëren. Het fungeert als een krachtige tool voor het ontwerpen van gebruikersinterfaces en gebruikerservaringen voor zowel web- als mobiele applicaties.

{{< svg src="img/web/xd-logo.svg" width="100" href="https://helpx.adobe.com/be_nl/support/xd.html" text="Adobe XD" >}}

Net zoals met Illustrator en InDesign kun je in Adobe XD elementen zoals tekst, afbeeldingen en knoppen toevoegen en bewerken. Je kunt de lay-out van je ontwerp verfijnen met tools zoals groeperen, aligneren en opsplitsen. Ook kun je interactieve elementen zoals links en animaties integreren om je ontwerp levendiger te maken. Dit stelt je in staat een prototype te ontwikkelen waarmee je een ontwerp kunt testen en effectiever kunt presenteren.

### Figma

Figma is een cloudgebaseerd designplatform waarmee gebruikers intuïtieve wireframes, prototypes en ontwerpen kunnen genereren voor digitale projecten.Het vormt een essentieel instrument voor het uittekenen en realiseren van gebruiksvriendelijke interfaces en gebruikerservaringen voor zowel web- als mobiele applicaties.

{{< svg src="img/web/figma-logo.svg" width="100" href="https://www.figma.com/" text="Figma" >}}

Dankzij de flexibele werkruimte is het simpel om elementen te groeperen, uit te lijnen en te ordenen. Wat Figma bijzonder maakt, is de mogelijkheid om in realtime samen te werken met andere designers; wijzigingen worden direct zichtbaar. Bovendien kun je met Figma interactieve prototypen maken met simpele klikacties, waardoor ontwerpen meteen testbaar en interactief worden.

Ongeacht of je voor Adobe XD, Figma of een andere tool kiest, het is van groot belang dat je de basisprincipes van UI/UX kent en weet hoe je deze in je ontwerpen kunt toepassen.

## Aan de slag!

HTML en CSS zijn de twee belangrijkste talen die gebruikt worden om een website te ontwikkelen. HTML is de taal die wordt gebruikt om de structuur van een website te beschrijven, zoals welke tekst op een pagina moet staan en hoe de pagina is verdeeld. CSS is de taal die wordt gebruikt om de stijl van de website te beschrijven, zoals kleuren, lettergroottes en de positie van elementen op de pagina.

JavaScript is een programmeertaal die gebruikt wordt om interactie en dynamische functies toe te voegen aan websites.

### Visual Studio Code

Visual Studio Code is een gratis programma dat ontwikkelaars helpt bij het maken van websites. Het is een code editor, wat betekent dat het speciaal is gemaakt om tekstbestanden (de code) te bewerken die nodig zijn om een website te maken. Het heeft veel handige functies, zoals automatisch aanvullen van code (Emmet), foutopsporing, en de mogelijkheid om code te organiseren in mappen.

{{< svg src="img/web/vsc-logo.svg" width="100" href="https://code.visualstudio.com/" text="Visual Studio Code" >}}


#### Installatie van VSC op macOS

1. Ga naar [Visual Studio Code website](https://code.visualstudio.com/).
2. Klik op de knop "Download Mac Universal".
3. Na het downloaden, dubbelklik het .zip-bestand.
4. Sleep de Visual Studio Code-app naar de Applications-map op uw Mac.
5. Open de Visual Studio Code-app vanuit de Applications-map.

#### Werken met de Explorer in VSC

De explorer in VSC stelt je in staat om door je bestanden en mappen te navigeren. Als je een bestand of map in de explorer van VSC toevoegt, verwijdert, hernoemt of beweegt, zie je diezelfde verandering direct in de Finder en vice versa. Sommige bestanden of mappen kunnen in VSC en/of Finder wel verborgen zijn, afhankelijk van je instellingen.

|   |   |   |
|---|---|---|
| {{< svg src="img/web/vsc-files.svg" width="100" >}} | {{< svg src="img/web/vsc-new-file.svg" width="100" >}} | {{< svg src="img/web/vsc-new-folder.svg" width="100" >}} |

1. **Openen van een project:** Klik op `File` > `Open Folder...` en selecteer de map van jouw project.
2. **Bestanden en mappen:** In de linkerzijbalk zie je een structuur van alle bestanden en mappen van jouw project.
3. **Nieuw bestand of map maken:** Rechtsklik in de explorer en kies `New File` of `New Folder`, of gebruik desbetreffende icoontjes.
4. **Bestanden of mappen verwijderen:** Rechtsklik op een bestand of map en kies `Delete`, of gebruik de toetsencombinatie `Cmd + Backspace`.
5. **Zoeken in je project:** Boven de explorer is er een zoekbalk. Hiermee kun je snel bestanden of code vinden binnen jouw project.

### Google Drive

Google Drive is een online cloudopslagdienst waarmee je bestanden kunt opslaan, delen en synchroniseren. Omdat al deze bestanden dan in de cloud staan, kun je ze gemakkelijk openen vanaf elk apparaat met een internetverbinding, zolang je bent ingelogd op hetzelfde Google-account. Door je bestanden op te slaan met cloudopslag weet je zeker dat je altijd een back-up hebt, ook als er iets met je computer gebeurt. Andere bekende cloudopslagdiensten zijn onder meer Dropbox, OneDrive en iCloud.

{{< svg src="img/web/google_drive-logo.svg" width="100" href="https://www.google.com/drive/download/" text="Google Drive" >}}

#### Installatie van Google Drive op macOS

1. Ga naar [Google Drive downloadpagina](https://www.google.com/drive/download/).
2. Klik op "Download Drive for desktop".
3. Open het .dmg bestand en vervolgens het .pkg bestand.
4. Volg de installatie-instructies op het scherm, je hebt beheerdersrechten nodig om dit programma te installeren.
5. Log in met je Google-account.

Nu je Visual Studio Code en Google Drive op je Mac hebt, kun je efficiënt werken aan je webprojecten en ze tegelijkertijd opslaan in de cloud voor eenvoudige toegang vanaf elke locatie.

### HTML

- HyperText Markup Language (1991)
- WWW World Wide Web (1993)
- Geschiedenis HTML loopt ongeveer gelijk met die van internetbrowsers.
- HTML is de opmaaktaal voor webpagina's.
- Inhoud zoals tekst, paragrafen, koptitels, afbeeldingen,…
- . . . als een soort handleiding

{{< svg src="img/web/html5-logo.svg" width="100" href="https://developer.mozilla.org/en-US/docs/Glossary/HTML5" text="HTML5" >}}

### CSS

- Cascading Style Sheets (1996)
- Opmaak-eigenschappen voor het HTML document.
- Losgekoppeld bestand van de inhoud (index.html)
- Vormgeving zijn onder andere de kleuren, groottes, verhouding, ruimte,…
- Box model: doosjes in elkaar vormgegeven

{{< svg src="img/web/css3-logo.svg" width="100" href="https://developer.mozilla.org/en-US/docs/Glossary/CSS" text="CSS" >}}

### JS

- JavaScript (1995)
- Scripttaal om webpagina's interactief maken, te animeren,…
- Of gehele (web)applicaties te ontwikkelen.

{{< svg src="img/web/javascript-logo.svg" width="100" href="https://developer.mozilla.org/en-US/docs/Glossary/JavaScript" text="JS" >}}

## Handige bronnen

- Typografie [Google Fonts](https://fonts.google.com/)
- Icoontjes [SVG Repo](https://www.svgrepo.com/)
- Kleurenpaletten [Adobe Color](https://color.adobe.com/create)
- Stock fotografie [Unsplash](https://unsplash.com/)
- Webdesign inspiratie [Site Inspire](https://www.siteinspire.com/) [Awwwards](https://www.awwwards.com/)
- Platform voor softwareontwikkeling en versiebeheer [GitHub](https://github.com/)
- MDN Web docs (EN) [HTML](https://developer.mozilla.org/en-US/docs/Web/HTML), [CSS](https://developer.mozilla.org/en-US/docs/Web/CSS), [JS](https://developer.mozilla.org/en-US/docs/Web/JavaScript)
- Leerplatform voor HTML, CSS, JS, Python,… [FreeCodeCamp](https://www.freecodecamp.org/learn/)